Tianwen-1 (w trakcie budowy: Huoxing-1, HX-1) – pierwsza samodzielna misja badawcza Marsa prowadzona przez Chińską Narodową Agencję Kosmiczną. W skład bezzałogowej sondy weszły: moduł przelotowy, lądownik oraz łazik, które zostały wyniesione z Centrum Startowego Satelitów Wenchang rakietą Długi Marsz 5, 23 lipca 2020 roku o godzinie 04:41[1][2].

Sonda ważąca z paliwem około 5 ton znalazła się w siedmiomiesięcznej podróży do Marsa, jej wejście na wysoce eliptyczną orbitę zostało przewidziane na luty 2021 roku[2].

Plan misji został zatwierdzony w 2016 roku[3], a w następnym roku przedstawiono bardziej szczegółowe założenia misji i zbierano propozycje jej nazwy[4]. Ogłoszona 24 kwietnia 2020 roku nazwa Tianwen (w języku angielskim Quest for Heavenly Truth – dosł. Poszukiwanie niebiańskiej prawdy) nawiązuje do wiersza Pytam Niebiosa (Tian Wen, 天问) autorstwa chińskiego uczonego i poety z Okresu Walczących Królestw Qu Yuana[5].

Jest to druga chińska misja na Marsa, po nieudanej Yinghuo-1 (Świetlik 1), straconej w awarii rakiety wynoszącej misję Fobos-Grunt[4].

5 lutego 2021 sonda z odległości około 2,2 mln kilometrów od celu, przesłała pierwsze zdjęcia planety[6]. Sonda znalazła się na orbicie wokół Marsa 10 lutego 2021[7]. Około godziny 12:52 czasu polskiego główny silnik sondy został uruchomiony na 15 minut, tyle czasu wystarczyło, by sonda zwolniła wystarczająco i weszła na wstępną orbitę wokół Marsa[8].

W maju 2021 powinno zostać przeprowadzone lądowanie łazika[8].

Celem misji jest badanie powierzchni planety – składu chemicznego, własności gruntu, obecności wody, a także struktury geologicznej, jonosfery i klimatu Marsa[8]. 